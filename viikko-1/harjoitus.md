Harjoitus 1
===========

Harjoitukset on tarkoitus tehdä (tai rehellisesti yrittää) ennen tilaisuutta. Tilaisuudessa jakaudutaan ryhmiin, joissa pohditaan tehtäviä ja lopuksi ryhmät esittelevät ratkaisujaan.

## Tieto ja tietokannat

1. Kerro mitä käsitteet *tietokanta* (database) ja *tieto* (data) tarkoittavat. Miksi kaikkea tietoa ei kannata tallentaa yksittäisiin tiedostoihin? Tieto voidaan jakaa kolmeen tasoon: käsitetaso, rakennetaso ja talletustaso. Mikä näiden tasojen rooli on?

2. Mitä rakenteiset JSON- ja XML-tietoformaatit ovat ja miten ne sisältävät tietoa? Selvitä mitä XML-skeema tarkoittaa.

3. Mitä tietokannat tarjoavat? Mikä on relaatiotietokanta ja mitä eri relaatiotietokantajärjestelmiä on olemassa? Mihin nämä tietokannat tallentavat tiedon?

4. Anna vähintään kaksi erillistä esimerkkiä palveluista jotka käyttävät tietokantaa. Yritä selvittää mitä tietokantaa (esim. PostgreSQL) palvelut käyttävät.

5. Hae seuraavasta tekstistä vähintään neljä käsitettä (esim. uimaseura), joiden ilmentymiä (esim. Loch Nessin hirviöt) voisi mielestäsi tallentaa uimaseurojen tuloksia sisältävään tietokantaan. Keksitkö myös muita mahdollisia tallennettavia asioita?

    > Uimaseuramme Loch Nessin hirviöt on tähän päivään asti käyttänyt paperia uimareidensa tulosten seuraamiseen ja ylläpitoon. Uimaseuraamme juuri liittynyt valmennuspäällikkö vaatii kirjanpidon nykyaikaistamista, ja haluaa että tulokset tallennetaan tietokoneelle.

    > Valmennuspäällikkömme antoi minulle tehtäväksi välittää tietoa seurastamme, eli tässäpä sitä: Meillä on noin sata mies- ja naispuolista uimaria. Uimarit kilpailevat yleensä yhdessä lajissa, esimerkiksi selkäuinnissa, mutta jotkut uimarit kilpailevat useammassakin lajissa. Tuloksia kirjataan sekä kuukausittain järjestettävistä seuran sisäisistä "kuukauden vesihiisi"-kisoista, että jokaisesta seuran ulkopuolella järjestettävästä kilpailusta. Valmentajien tulee pystyä käyttämään tietokoneelle tallennettuja tietoja myös kotoa esimerkiksi internetin välityksellä.

    > Mitä mieltä olette edeltävästä järjestelmätarpeesta, olisiko sellainen mahdollista toteuttaa?

    > Ystävällisin terveisin,  
    > Hengenpelastaja Arto Vihavainen

6. Kerro sanallisesti miten edellisessä tehtävässä löydetyt käsitteet liittyvät toisiinsa.
