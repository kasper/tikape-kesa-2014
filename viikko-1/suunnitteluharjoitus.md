Suunnitteluharjoitus 1
======================

Muodostakaa n. 4–5 hengen ryhmiä. Ryhmät kannattaa pitää samoina koko kurssin ajan (vähintään sama aihe). Jokainen palauttaa itsenäisesti kurssin lopuksi täydennetyn [tietokantasuunnitelman](/materiaali-ja-harjoitukset.md#5-tietokantasuunnitelma) joka pohjautuu suunnitteluharjoitusten ryhmätuotoksiin. Kannattaa hankkia tietoa etukäteen harjoituskerran teemaan liittyen. Ryhmät myös esittelevät tuotoksiaan aina tilaisuuden lopuksi. Mallit voi toteuttaa suomeksi tai englanniksi. **Suunnitteluharjoituksissa on hyvä olla tietokoneet mukana, mikäli se on mahdollista.**

## Aiheet

### 1. Viserrin

Tietojenkäsittelytieteen laitos on suunnitellut uuden modernin sosiaalisen median alustan. Käyttäjät luovat *Visertimeen* uuden käyttäjätunnuksen ja voivat kirjautuneena julkaista viserryksiä. Käyttäjätunnukset ovat uniikkeja. Viserrykset sisältävät rajoitetun pituisen viestin (141 merkkiä) ja ajankohdan jolloin viserrys julkaistiin. Mobiililaitteita käytettäessä viserrykseen liittyy myös lokaatiotieto. Järjestelmä liittää lokaatiotietoon paikannimen koordinaattien perusteella.

Viserryksiin voi liittyä myös vapaasti muotoiltavia avainsanoja eli risuaitoja, joilla käyttäjät voivat tarkentaa viserrystensä aihealueita. Käyttäjä voi myös liittää viserrykseen useampia kuvia. Käyttäjä voi asettaa yhden viserryksen itselleen suosikiksi, joka näkyy myös käyttäjän profiilisivulla.

Kaikki käyttäjät, myös ne, jotka eivät ole rekisteröityneet voivat lukea käyttäjien viserryksiä. Rekisteröityneet käyttäjät voivat seurata muita visertelijöitä. Rekisteröityneistä käyttäjistä halutaan tallentaa kaikki oleelliset tiedot: nimi, sähköpostiosoite, ikä ja niin edelleen.

### 2. luinsen

Tietojenkäsittelytieteen laitoksen Ohjelmistotuotantoprojektin tuotoksena valmistui koko yliopiston käyttöön uusi uutisointialusta *luinsen*. Käyttäjät voivat rekisteröityä järjestelmään, jonka jälkeen he voivat lähettää uutisia kaikkien luettavaksi. Luinsen koostuu erinäisistä aihepiireistä, kuten "Yliopiston yleiset uutiset" ja "Tietojenkäsittelytieteen laitoksen uutiset". Uutinen voi kuulua useaan aihepiiriin. Uutiseen vaaditaan käyttäjältä täytettäväksi vähintään otsikko ja leipäteksti, lähetysvaiheessa mukaan liittyy automaattisesti aikaleima.

Kuka tahansa voi kommentoida uutisia. Yliopisto pitää kuitenkin tarkasti silmällä kommentteja ja niiden on läpäistävä tarkistus ennen kuin ne tulevat julkisiksi. Kommenttiin on lisättävä tekstin lisäksi vähintään nimimerkki. Järjestelmä merkitsee jokaisen kommentin aikaleimalla.

Käyttäjät voivat seurata haluamiaan aihepiirejä, tällöin käyttäjä saa kerran päivässä sähköpostiinsa koosteen seuraamistaan aiheista.

Käyttäjät voivat lisäksi antaa positiivisen tai negatiivisen äänen uutiselle. Äänten yhteismäärä on näkyvissä uutisen sivulla, näin kuka tahansa näkee yleisen mielipiteen kyseisestä uutisesta.

## Viikon teema

Sovelluksia tai palveluja tilaavat asiakkaat eivät yleensä tiedä tarkasti mitä haluavat. Toteutusta varten kuitenkin tarvitaan jokin suunnitelma siitä mitä tietoa sovelluksessa halutaan käsitellä ja tallentaa. Käsiteanalyysin on tarkoitus muodostaa tietosisältökartoitus, josta selviää korkealla tasolla mitä tietoa tietokannassa halutaan käsitellä ja millaisia yhteyksiä näillä tiedoilla on.

* Muodostakaa ryhmät
* Valitkaa aihe
* Tehkää aiheesta tietosisältökartoitus

## Materiaalia

* [Tietosisällön kuvaus ER-mallilla](http://www.cs.helsinki.fi/u/laine/tkp/tietomallit/ermalli.html)
* [Käsiteanalyysin suoritus](http://www.cs.helsinki.fi/u/laine/tkp/tietomallit/kasiteanalyysi.html)
* [Tietosuunnitteluesimerkki](http://www.cs.helsinki.fi/u/laine/tikape/istunto/kuki_istunto.html)
